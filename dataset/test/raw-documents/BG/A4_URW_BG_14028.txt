Лавров: При агресия срещу Русия страните от НАТО няма да останат "на завет"

Русия предупреждава НАТО, че в случай на агресивни действия на алианса или на някои от неговите членове срещу Москва, те няма да могат да се скрият зад океана, заяви външният министър Сергей Лавров в интервю за РИА Новости.
„Нашите опоненти не трябва да се заблуждават. В случай на агресивни действия от страна на НАТО или отделни държави членки срещу нашата страна ще бъдат предприети адекватни ответни мерки в пълно съответствие със суверенното право на Русия на самоотбрана и използване на всякакви средства за гарантиране на нейната сигурност, залегнало в Устава на ООН. И никой няма да остане на завет нито зад Атлантическия океан, нито зад Ламанша“, заяви външният министър.
Лавров посочи, че Москва не може да пренебрегне факта, че „НАТО отдавна не крие агресивната си политика спрямо Русия“. Министърът припомни, че в стратегиите на алианса Москва е описвана като „най-значимата и пряка заплаха за сигурността“, а ръководството на НАТО постоянно говори за предполагаемите планове на Русия да нападне някоя от страните членки през следващите години.
В същото време алиансът ускорява милитаризацията на Европа, а силите на блока тренират на учения настъпателни операции срещу Москва.
Той подчерта, че ако Киев започне да използва западни оръжия с далечен обсег на действие, за да нанася удари дълбоко в руска територия, „това ще означава, че не само Украйна, но и страните от НАТО вече водят открита война с Русия, като вече не се колебаят да крият фактите за „наемници“, „доброволци“, инструктори и други момчета „под чужд флаг“. При това развитие на събитията ще излезе наяве истинската същност на конфликта, която западните лидери безуспешно се опитват да прикрият."
„Президентът на Руската федерация Владимир Путин се изказа по тази тема. За всички трябва да е очевидно, че украинците не могат самостоятелно да използват западни високотехнологични оръжия с увеличен обсег. Без западни специалисти, без разузнаване, включително получено от космическата групировка на страните от НАТО, няма как да го заобиколят“, заключи Лавров.
Владимир Путин заяви, че страните от НАТО не просто обсъждат евентуалното използване от Киев на западни оръжия с голям обсег на действие; всъщност те решават дали да се включат пряко във военните действия. Прякото участие на западните държави в украинския конфликт ще промени същността му, Русия ще бъде принудена да взема решения въз основа на така създадените за нея заплахи, добави той.
Говорителят на руския лидер, Дмитрий Песков, заяви, че изявлението на президента за последиците от западните оръжейни удари в дълбочина на Русия е било изключително ясно и недвусмислено и няма съмнение, че е достигнало до адресатите си.
Същевременно Лавров каза че като най-големи ядрени сили Русия и САЩ са отговорни за необходимостта от дипломатически контакти и работата на посолствата.
„Не забравяме, че нашите две страни като най-големи ядрени сили носят специална отговорност за съдбата на света. Това предопределя необходимостта от дипломатически контакти и работа на посолствата в Москва и Вашингтон“, заяви Лавров пред РИА Новости.
По-рано, на 31 август, кандидатът за президент на САЩ от Републиканската партия Доналд Тръмп заяви, че изграждането на добри отношения между Русия и САЩ е правилният подход. Според него „да се разбираме с Русия е добро, а не лошо, това е умно“.
Източник: Риа Новости, "Известия"