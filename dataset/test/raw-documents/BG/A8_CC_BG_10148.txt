Горите са ключови за борбата с глобалното затопляне заедно с намаляването на изкопаемите горива

Горите са ключови за борбата с глобалното затопляне заедно с намаляването на изкопаемите горива
Възстановяването на световните гори би могло да погълне 22 пъти повече въглерод, отколкото светът изхвърля за една година, което доказва, че дърветата са ключов инструмент в борбата с климатичната криза, наред с намаляването на изкопаемите горива, съобщи Ройтерс, позовавайки се научно изследване.
В изследването се разглежда възстановяването на горите там, където те биха съществували естествено, ако не съществуваше човекът, като се позволи на деградиралите гори да се възстановят или като се залесят отново обезлесени райони, но не се включват райони, които са жизненоважни за селското стопанство или вече са превърнати в градове.
Постигането на пълния потенциал за възстановяване на горите в света би довело до изтеглянето на 226 гигатона излишен въглероден двуокис от атмосферата - или приблизително една трета от количеството, добавено в атмосферата от индустриалната революция насам, се посочва в изследването.
"Не може да има избор между природата и намаляването на въглеродния отпечатък. Трябва непременно да предприемем стъпки за постигане на двете едновременно", казва екологът Томас Кроутър от Федералния технологичен институт в Цюрих.
Статията, публикувана в списание "Нейчър" от Кроутър и още над 200 други изследователи, е основна актуализация на документ от 2019 г., който предизвика ожесточени дебати в научната общност. Новите констатации показват, че макар горите да могат да помогнат в борбата с изменението на климата, използването им за компенсиране на бъдещи емисии на парникови газове е контрапродуктивно, каза Кроутър. Всякакви допълнителни емисии ще изострят изменението на климата и екстремните метеорологични условия, ще навредят на горите и ще намалят способността им да абсорбират въглерод. Според него това би премахнало ползите от компенсацията. Идеята за получаване на компенсация чрез просто засаждане на дървета "сега категорично противоречи на научните данни", каза Кроутър.
Изследването е продължение на знаково проучване от 2019 г., също с участието на Кроутър, в което се посочва, че 205 гигатона въглероден двуокис могат да бъдат да бъдат погълнати чрез възстановяване на горите. Главният изпълнителен директор на Salesforce Марк Беньоф се вдъхновява от резултатите да работи със Световния икономически форум, за да развие инициативата за засаждане на един трилион дървета. Но документът и усилията за създаване на трилион дървета предизвикаха спорове сред учените и природозащитниците. Мнозина казаха, че дърветата са представени като твърде опростено решение за климатичната криза и то може да отклони вниманието от усилията да се намали използването на изкопаеми горива, които са основният виновник за климатичните промени.