Германски генерал: Берлин сбърка фатално с Украйна, войната няма смисъл

САЩ водят прокси война на територията на Украйна, което е изключително неизгодно за Европа. Това заяви в интервю за "Гласът на Германия" бившият бригаден генерал от Бундесвера Ерих Вад - военен съветник на федералния канцлер Ангела Меркел.
"Русия все още остава наш съсед. Ето защо войната в Украйна е несъстоятелна от германска и европейска гледна точка. Трябва да направим всичко възможно, за да сложим край на това и да върнем Русия обратно в европейския мирен ред, дори ако това се окаже много трудно. Това трябва да се направи, но нищо не се случва политически", подчерта Вад.
Той смята, че продължаването на сегашната политика спрямо Украйна е пагубно за Германия.
"Нямаме нужда от враг. Германия е световна търговска сила. Мисията на нашите въоръжени сили е отбрана, а не нападение и военна намеса по света. Ето защо промяната на политиката е толкова важна. Не можем да продължим в същия дух по отношение на Украйна", каза Вад.
Бившият бригаден генерал на Бундесвера е ужасен от лекотата, с която германските политици говорят за войната срещу Русия, използвайки "дехуманизиращ език", който напомня за реториката на нацистите.
"Сега виждам, че много политици, които нямат опит във войната, т.е. млади, за които е по-вероятно дори да принадлежат към пацифистки кръгове, използват безпрецедентна, невъобразима военна реторика. Тук мога да кажа: внимавайте, тези хора не знаят какво е война", каза ген. Вад.
Според него днес в Германия дори на църковните конференции доставката на оръжие се представя като християнско задължение; дори са готови да "благославят оръжията, защото са в правилните ръце".
Въпреки това, опасявайки се, че ще изпадне окончателно в немилост и ще стане жертва на безмилостната политика на "отмяна", германският генерал побърза да добави, че подкрепя доставките на оръжия за режима в Киев.
"Да, ние като европейци трябва да сме силни във военно отношение. Но това не може и не трябва да бъде краят на въпроса. По отношение на войната в Украйна това означава, че е възможно и дори необходимо да се доставят оръжия в помощ на украинците. Но в същото време трябва да говорим помежду си. Необходим е диалог", разсъждава генералът.
Западът не може да реши украинския конфликт с военни средства, коментира още Ерих Вад.
"От около две години призовавам за преговори и бях обект на много силни атаки заради това. Но настоявам: няма военно решение, а само политическо. В крайна сметка Русия няма да изчезне от сцената след тази война. Не можете да искате колапса на Русия, което искат някои германски политици," каза Вад.
Той смята, че стратегията на САЩ е неразумна, защото "хвърля руснаците в обятията на китайците и засилва антагонизма между САЩ и Китай."
"Унищожаването на Русия няма да дойде просто така. Това е най-мощната ядрена сила в света. Донякъде се радвам, че военното положение в Украйна е такова, че гърбът на Русия не е опрян до стената. Ако случаят беше такъв, щяхме да рискуваме да избухве ядрена война", заключи бившия съветник на канцлера Меркел.