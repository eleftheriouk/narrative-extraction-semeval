УНИЦЕФ: До 2050 г. опасните горещини ще засегнат почти всяко дете на Земята

Горещите вълни са се превърнали в неизбежна опасност за здравето на милиони души, но нови данни на УНИЦЕФ показват, че до 2050 г. те ще засегнат почти всяко дете на Земята.
Поне половин милиард младежи вече са изложени на голям брой горещи вълни, което ги поставя в първите редици на изменението на климата, отбелязва агенцията на ООН.
Според оценките до средата на този век повече от два милиарда деца ще бъдат изложени на "по-чести, по-продължителни и по-тежки" горещини.
"Климатичната криза е криза на детските права - и тя вече се отразява опустошително на живота и бъдещето на децата", предупреди изпълнителният директор на УНИЦЕФ Катрин Ръсел.
Тя добави, че тазгодишните горски пожари и горещи вълни, обхванали Индия, Европа и Северна Америка, са още един отрезвяващ пример за въздействието на изменението на климата върху децата
За кого са най-големите рискове?
В доклада се подчертава, че малките деца са изложени на по-големи рискове от възрастните, когато се сблъскат с екстремни горещини. Това е така, защото те са по-малко способни да регулират телесната си температура в сравнение с възрастните.
На колкото повече горещини са изложени децата, толкова по-голям е шансът за здравословни проблеми, включително хронични респираторни заболявания, астма и сърдечносъдови заболявания.
Приоритет е защитата на най-уязвимите
Защитата на децата от нарастващото въздействие на горещите вълни трябва да бъде приоритет за всички страни, заяви УНИЦЕФ в призив за "спешни и драматични мерки за намаляване на вредните емисии, за да се ограничи глобалното затопляне и да се защитят човешки животи".
Децата в северните региони ще се сблъскат с най-драматичното увеличение на силата на опасните горещини, докато до 2050 г. почти половината от всички деца в Африка и Азия ще бъдат трайно изложени на екстремно високи температури над 35 градуса, сочат данните на УНИЦЕФ.
Според активистката за климата Ванеса Накате това ще има опустошително въздействие върху децата.
"Колкото по-чести, по-продължителни и по-тежки са горещите вълни, на които са изложени децата, толкова по-голямо е въздействието върху здравето, безопасността, храненето, образованието, достъпа до вода и бъдещите средства за препитание."
По думите ѝ се действа твърде бавно по отношение смекчаването на последиците и предоставянето на достатъчна подкрепа за адаптиране.
„Рядко плаща виновният“
„Децата, които са най-малко отговорни за изменението на климата, понасят най-големите му разходи. Въпреки че Африка произвежда по-малко от 4% от световните емисиите на парникови газове, тя понася някои от най-бруталните последици от климатичната криза“, отбелязва Ванеса Накате.
УНИЦЕФ допълва, че почти всяка страна изпитва промени в горещите вълни.
"Това, което всяко правителство прави сега, ще определи оцеляването на тези, които са най-малко отговорни за кризата - нашите деца и младите хора", допълват от агенцията.