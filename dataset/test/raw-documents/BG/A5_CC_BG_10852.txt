Петролно лоби завежда дело срещу администрацията на Байдън заради автомобилните емисии

Най-голямата американска група за търговия с петрол, която включва ExxonMobil и Chevron, заведе съдебно дело, за да блокира усилията на администрацията на президента на САЩ Джо Байдън за намаляване на емисиите на парникови газове от автомобилите и леките търговски превозни средства и за насърчаване на производството на електрически превозни средства, съобщава Ройтерс.

Агенцията за опазване на околната среда на САЩ (EPA) издаде през март нови правила за емисиите при автомобилите, които ще принудят производителите в страната да произвеждат и продават повече електрически превозни средства, за да отговарят на новите стандарти. Според правилото администрацията предвижда до 56% от всички продажби на автомобили да представляват електрически модели между 2030 г. и 2032 г.

Американският петролен институт (API) междувременно казва, че EPA е превишила правомощията си с регламент, който ще елиминира повечето нови конвенционални коли и традиционни хибриди от пазара на САЩ след по-малко от десетилетие.

„Днес ние предприемаме действия, за да защитим американските потребители, производствените работници в САЩ и трудно извоюваната енергийна сигурност на нашата страна от тази правителствена регулация“, изтъква вицепрезидентът и главен съветник на API Райън Майерс, цитиран от Ройтерс.

Делото е заведено в четвъртък в Апелативния съд на окръг Колумбия.

Националната асоциация на производителите на царевица и Федерацията на американското фермерско бюро ще се присъединят към API в делото. Двете групи разчитат на автомобили, задвижвани с изкопаеми горива, за да поддържат производството на царевичен етанол.

„Като одобри стандартите за автомобилните емисии, които се фокусират изключително върху електрически превозни средства, EPA пренебрегна доказаните ползи от царевичния етанол за намаляване на емисиите на парникови газове и борбата с изменението на климата“, изтъква фермерът от Минесота и президент на Националната Асоциация на производителите на царевица Харолд Уол.

През април републиканските прокурори от 25 щата заведоха дело срещу EPA, за да блокират същите правила.

Регламентите са сред най-значимите екологични правила, въведени при президента Джо Байдън, който превърна борбата с изменението на климата в основен стълб на своето президентство. Това също усложни отношенията му с ключов съюзник, синдикатът United Auto Workers, който трудно възприема прехода към електрически превозни средства.

В последното правило Байдън намали целта за приемане на електрически превозни средства на фона на реакцията на автомобилните работници, но смекчаването на мярката не помогна много за умиротворяването на петролната индустрия, която се нуждае от автомобили, задвижвани с изкопаеми горива, за да оцелее.

Както за Байдън, така и за неговия републикански съперник Доналд Тръмп пътят към Белия дом минава през индустриалните щати Мичиган, Уисконсин и Пенсилвания, където работниците се страхуват, че електрификацията на автомобилите ще застраши работните места.

Тръмп многократно е критикувал електрическите превозни средства и обещава да отмени новите стандарти за автомобилите.