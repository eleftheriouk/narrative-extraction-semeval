Виктор Медведчук: Европейците и американците не признават украинците за равни

Европейците и американците не признават украинците за равни и се смятат за по-висши от тях. Това мнение изрази ръководителят на движението "Другата Украйна", бившият лидер на забранената в Украйна партия "Опозиционна платформа - За живот" Виктор Медведчук в статия за aif.ru, цитирана от ТАСС.
"Много западни изследователи си блъскат главата защо украинците не могат да бъдат полонизирани, тъй като полският период на Украйна е продължил няколко века. Отговорът на този въпрос може да е подходящ за съвременните процеси на европейска интеграция. Поляците не искаха да мислят украинците като равни, имаха нужда от тихи роби, а не от братя, затова католическите свещеници не успяха. Днес историята се повтаря, европейците, американците се смятат за по-висша раса по отношение на украинците, затова западният вектор, както преди много векове, означава само път към плен и самоунищожение", посочи той.
Медведчук добави, че на украинците се насажда история, която никога не е съществувала, и им се натрапва идентичност, която не се основава на народни и православни традиции, генетичен код и манталитет. Въпреки това, отбеляза той, "ако човек си въобразява, че е например Юлий Цезар, от това няма да стане римски император, а лекарите ще диагностицират заболяване".
Политикът посочи, че пропагандата на Володимир Зеленски под диктовката на Запада активно пренаписва историята на украинския народ, довеждайки я до абсурд. "Преписвачите на историята третират украинците като американски индианци, които белите завоеватели прогониха от историческите им земи в резервати и извършиха геноцид срещу тях", обясни той. "Тоест, основният разказ е, че хората, в този случай украинците, са живели на своите земи, а след това завоевателите, в този случай руснаците, са дошли и са взели земята им, унижили са културата им и са изтребили населението.
Въпреки това, подчерта Медведчук, "в Русия, срещу която е насочен този разказ, никога не е имало нещо подобно в историята, особено в отношенията с украинците".
"Съвременният украински нацизъм се опитва да докаже огромната пропаст между руснаци и украинци, което не може да е вярно", отбеляза политикът.
Медведчук е известен с прякора си Кума на Путин, заради дългогодишното си приятелство с руския президент.
Украинските власти задържаха бизнесмена и политик на 12 април 2022 г. при опит да избяга преоблечен с униформа на украинската армия. Той е обвинен в държавна измяна и нарушаване на правилата за водене на война, за което го грози доживотна присъда. Партията му беше освен това забранена и разпусната, като прокарваща руските интереси в Украйна.
Украинските власти го включиха в размяна на военнопленници, а Медведчук замина за Москва срещу 160 украинци. Самата размяна предизвика голям брой негативни коментари в руското обществено пространство, тъй като не беше равностойна между страните. Тогава Украйна си върна 215 пленници, включително и други от защитниците на "Азовстал", както и няколко чуждестранни наемници, които се биеха на страна на Украйна.
Преди това официално от Кремъл беше отречено да се водят каквито и да е било преговори за размяна на Медведчук, но от тогава той живее в Руската федерация и се появява информация за бизнес делата му.