Бесарабската българка Таня Станева: Мъжете ни вече свършиха, идва ред ние да воюваме

Мисля, че българите в Украйна са по-податливи на руската пропаганда, отколкото украинците. Това заяви журналистът, сценарист и режисьор Таня Станева в подкаста на OFFNews "Информация срещу дезинформацията".
Самата Станева е българка от село Криничне (Чушмелий) в Бесарабия.
"Умората от войната е обща за цялото общество в Украйна, независимо дали живееш близо или далеч от фронта. Но в относително по-мирните региони там има повече време да се оставиш на отчаянието и да си по-податлив на пропагандата. Нашият регион, там където географски живеят голяма част от българите, т. нар. Бесарабия в Одеска област, е далеч от фронта. Понякога войната изглежда много далеч на хората. Единственото, което виждат от нея, са отсъствието на бъдеще, загиналите и хората, които бягат от държавата и родните им села. Само така ги докосва войната", обясни тя.
Станева обясни, че не съди тези хора, защото "желанието да живеят е напълно разбираемо".
"Ние свършваме. Професионални войници нямаме. Всички, които новата вълна на мобилизация ще докосне, ще са артисти, земеделци, строители... Нали сме наясно каква ще е ползата от тези хора! Няма да е голяма", каза журналистката.
Станева разказа, че в момента мобилизират част от приятелите ѝ - артисти, режисьори - все хора, които никога през живота си не са държали автомат.
"Може да се наложи и ние жените да отиваме на война, защото мъже вече просто не останаха. Има два начина, по които се влиза в армията - или с призовка, или с подписване на договор. Във втория случай, ако си контрактник, имаш избор в каква военна част да отидеш, което е за предпочитане, така можеш да избереш част, в която имаш приятели и побратими. В момента Киев е осеян с плакати, на които надписите са "Ще воюват всички, по-добре си изберете бригада", разказа тя.
Нашата сънародничка от Украйна не скри разочарованието си от това, че Европа и САЩ не помагат достатъчно категорично на родината ѝ във войната с Русия.
"Чета, че Белгия щяла да ни даде самолети, ама след 5 години и недоумявам: Пичове, защо са ни след пет години? Кой ще воюва тогава на тях. Ние вече нямаме хора. Приятелите ми се сърдят, че говоря така - веднъж, защото "копейките" в България ще злорадстват, втори път - защото Западът ще си каже: "Защо тогава да им даваме оръжие"... Докога ще се лъжем, ние не сме от желязо! Не сме от камък! Малко ли кръв проляхме? Наистина ли си мислите, че на нас не ни се живее? Та у нас това желание сега е 100 пъти по-силно...", каза тя.
Станева призова Западът да свали розовите очила и да види реалното състояние.
На въпрос на водещия Светослав Метанов какво според нея е решението, тя отговори:
"Може би ще ви прозвуча радикално, но на Европа така или иначе ще ѝ се наложи да се включи не само с оръжие в тази война. Звучи ужасно, не искате, ама да бяхте помогнали по-рано с оръжието, когато още имахме хора, може би тогава нямаше да се наложи. Защо всички решиха, че ние трябва да сме жертвата? Тази война още от самото начало не беше само наша. В един момент на Запада ще се наложи да жертва не само войниците, но и териториите си когато го застигнат бомбардировките и разрушенията", каза Станева.
Според нея в момента има остър недостиг на политическо лидерство в света.
"Аз се възхищавам единствено от Зеленски, при всичките му грешки. Мисля, че той е единственият сега, който има някакви топки. Сега целият свят го е страх от един-единствен човек", каза бесарабската българка.
Таня Станева подари на екипа на OFFNews свещ с облика на руския президент Владимир Путин във формата на фалос. Тя е изработена от жена, която събира дарения за украинската армия. В Украйна още през 2014 г. феновете на футболния отбор "Металист Харков" съчиниха нео фолк песента "Путин хуйло", която след това се превърна в хит не само в страната, но и в чужбина.
За повече подробности вижте видеото.