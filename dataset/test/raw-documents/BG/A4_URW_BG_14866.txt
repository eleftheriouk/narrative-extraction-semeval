Джон Миършаймер: Бих заложил, че Тръмп няма да успее да постигне мир в Украйна. Дълбоката държава е по-силна, а и Путин не му вярва

Не гласувах за Тръмп, не гласувах и за Харис. Гласувах за независим кандидат. Няма как да гласувам за демократите заради геноцида в Газа. Геноцидът е червена линия за мен и никога не бих гласувал за Байдън или за Камала Харис, защото те са съучастници в геноцида. Това каза геополитическият анализатор проф. Джон Миършаймър в Youtube канала на Жасмин Косубек.
Въпросът за 1 милион долара е кой ще спечели Тръмп или Дълбоката държава по отношение на войната в Украйна. Външнополитическият истаблишмънт не се интересува от възможността за дипломатическо решение в Украйна. Тези хора и техните институции вярват, че Съединените щати са невероятно могъщи и могат да използват принуда, за да постигат своето навсякъде.
Елитът в САЩ има дълбоко вкоренена вяра, че военната сила може да реши всички видове проблеми и затова дипломация с Владимир Путин е немислима. Той е копие на Адолф Хитлер, а никой не би преговарял с Адолф Хитлер, затова няма да преговаряме и с Владимир Путин. Освен това, мислят те, не е и нужно да преговаряме с него, защото държим голямата тояга и имаме възможност да се справим с украинския сценарий, както и с всички други сценарии, пред които сме изправени - Китай, Близкия изток. Това обаче не е много реалистично, според мен.
Когато погледнете войната между Украйна и Русия една от основните причини, поради които украинците губят тази война и ще я загубят, е, че нямат достатъчно артилерия. Те разчитаха на нас на Запад да им предоставим артилерия, но ние нямаме възможност да произвеждаме тази артилерия. Целият Запад няма възможност да осигури достатъчно артилерия на украинците, което изглежда странно, но е неоспорим факт от живота.
Аз имам много дълбоко усещане, че хората в Германия, Великобритания, Франция, САЩ са жадни за алтернативни гласове и имат усещането, че нещо не е наред, и това се вижда в моделите на гласуване на Запад. Ето защо Доналд Тръмп е толкова популярен сега. Преди 15- 20 години той нямаше да бъде сериозен кандидат за президент на САЩ.
Хората са дълбоко недоволни от мейнстрийм медиите, от външнополитическия елит. Те виждат какво се прави във външната политика, имам предвид Запада и основно Съединените щати, те виждат катастрофа след катастрофа. Вижте какво се случва в Украйна - и тя ще се превърне в катастрофа, вижте Газа. Там САЩ са съучастници в геноцид. Така че хората искат да знаят какво се случва и гледат към алтернативните медии и в крайна сметка гласуват за някой като Доналд Тръмп.
Но имайте предвид, че ще бъде изключително трудно да се постигне дипломатическа сделка за Украйна и една от причините е, че Путин не вярва на Запада, той се чувства предаден след Минските преговори и не само. И когато чуете Доналд Тръмп да казва, че още преди да се премести в Белия дом или веднага след това, ще намери решение на войната, той изхожда от предположението, че Путин ще му се довери.
Мога да гарантирам, че Путин няма да се довери на Тръмп повече, отколкото би се доверил на Камла Харис или Джо Байдън. Не вярвам, че той може да намери решение и причината е, че Путин много твърдо ще държи на позицията си. Той каза, че за да има преговори за прекратяване на войната Западът и Украйна трябва да приемат два факта от живота. Първият е, че тези четири области, които сега са анексирани плюс Крим са руски, и Западът трябва да приеме това. Второ - Западът и Украйна трябва категорично да заявят, че Украйна никога няма да бъде в НАТО и ще бъде неутрална държава.
Това е неприемливо за Запада това е ясно, но въпросът е дали е приемливо за Тръмп. По време на прословутия дебат с Байдън Тръмп беше изрично попитан дали ще приеме тези условия и той каза "Не".
Сега Дълбоката държава ще го преследва с чук и ще му припомня тези думи, и ще видим какво ще се случи. Ако имах възможност да заложа на това кой ще спечели - външнополитическият истаблишмънт или Тръмп, ще си дам парите за Дълбоката държава. Тя печели през последното десетилетие, тя е много голяма, много мощна и дълбоко вкоренена идеология, и е в печеливша серия.
Другото нещо е, че Тръмп не е внимателен и пресметлив политик, той не е истински Макиавели и затова в крайна сметка не е толкова опасен.