Войната срещу парниковите газове удря на камък с армиите

Когато става въпрос за емисии парникови газове, има един слон в стаята и това са въоръжените сили, пише Ройтерс.
На фона на новите температурни рекорди учени и групи за опазване на околната среда увеличават натиска върху ООН да принуди армиите да разкрият какви емисии произвеждат и да сложи край на изключението, което се правеше за тях. Като едни от най-големите потребители на гориво, армиите отговарят за 5,5% от световните парникови емисии, показва доклад за 2022 г. на международни експерти.
Но въоръжените сили не са обвързани от международните парникови споразумения да разкриват или намаляват въглеродните си емисии и данните, публикувани от някои армии, са ненадеждни и непълни в най-добрия случай, предупреждават учените.
Това е така, защото емисиите на военните, отделяни в чужбина – от изтребители през кораби до обучение на персонал, останаха извън Протокола от Киото от 1997 г. за намаляване на парниковите газове. Те бяха изключени отново и от Парижкото споразумение за климата от 2015 г. на основание, че данните за енергийното потребление може да застрашат националната сигурност.
Сега екологични групи като Tipping Point North South и The Conflict and Environment Observatory, както и учени от британските университети в Ланкастър, Оксфорд и „Кралица Мери“ искат да постигнат по-изчерпателно и прозрачно отчитане на емисиите чрез проучвания, кампании и конференции.
Пропускът на свързани с конфликтите емисии в отчитането в Рамковата конвенция на ООН за климатичните промени (UNFCCC) е крещящ, коментира Аксел Михаелова, основаващ партньор на Perspectives Climate Group. Според него стотици милиони тонове въглеродни емисии може да се окажат неотчетени изобщо.
Възстановяване и мир
Засега обаче няма много признаци, че ще има осезаем отговор на лобистката кампания тази година.
В отговор по имейл от UNFCCC заявиха, че няма конкретни планове за промени на насоките за отчитате на военни емисии, но въпросът може да бъде разгледан по време на бъдещи срещи на върха, включително предстоящата COP28 в Дубай. На въпрос дали военните емисии ще бъдат обсъдени по време на срещата на ООН, от Обединените арабски емирства заявиха, че един от дните на двудневната конференция ще е посветен на „облекчение, възстановяване и мир“, но не се дават други подробности.
Има сигнали обаче, че някои армии се готвят за промени в отчитането през идните години, докато други се стараят да намалят ефекта си върху климата. От НАТО заявиха за Ройтерс, че имат създадена нова методология за отчитане на емисиите газове от военна дейност за държавите членки.
Страни като Нова Зеландия пък обмислят дали да прибавят към отчитането и преди това изключвани данни като тези за операциите в чужбина, докато Великобритания и Германия също се стараят да хвърлят светлина върху някои сиви зони в отчитането си, посочват представители от силите за сигурност.
Миналата година Вашингтон изпрати представители на армията по време на срещата за климата COP27 в Египет – първи път, в който Пентагонът има делегация на конференцията.