Агрокоментар: Животновъдите - мъчениците на ЕС

Френските фермери освен тракторите, изкараха по градските улици и овце
Животновъдите – мъчениците на европейското селско стопанство ли са? Защо французите подкараха стада по градските улици? Ясно, и те протестират. Не е от онези празници в Швейцария – нагиздените крави шестват по улиците, на път към Алпите. Гражданите с умиление ги приветстват. Фермерската революция срещу национални и европейски принуди, издига искания за революционни промени в ОСП. Картината с европейските трактори на гневните фермери, май ще се разнообрази със селскостопански животни. Тъкмо градските деца ще видят що е това крава. Щастливци! Защото бъдещите поколения може да нямат този късмет. Говедовъдите е време да се преквалифицират в ай-ти специалисти. До някоя друга година не им мърда безработицата. Зелената сделка ще помете мнозина от тях. В Ирландия, Нидерландия, Индия, и други страни, гилотината над кравешките глави сериозно ще играе – като шевна машина. Тези хрисими, красиви животни, изпускали вредни газове – метан, а той пък допринася за увеличаване на вредните емисии. И така – за да се изпълнят целите на Зелената сделка, много страни вече изчисляват-колко животни трябва да се заколят. Потърпевшите могат да получат някакво европейско обезщетение. Кой знае, за говедовъдите това може да е „всяко зло за добро“. То не бяха квоти за млякото, после пък отпадане на квотите. Сътресения на пазара, паника! Внос от трети страни, които не носят бремето на европейските стандарти. Идва ред европеецът да промени своята диета – впрочем това съвсем буквално е записано като цел, залегнала в Зеления пакт. По-малко сирене, мляко и месо на масата. Европейският млечен борд бие тревога и предупреждава ЕК по млякото – че европейското говедовъдство изпитва непоносими пазарни аномалии. Румънският евродепутат Дуда беше доста рязък: млечното говедовъдство е с главата надолу. Повдига се въпросът за познатите експертни твърдения- че производителите на земеделска продукция имат „несправедлива“ цена по хранителната верига. На въпроса какво означава „несправедлива“ следва препъване. Отговорът – с какви пазарни, а не административни мерки, да се избегне това, е труден. Конфликтът с големите търговски вериги е стар, избухва периодично и заглъхва. Сегашните фермерски протести го напомнят за кой ли път. И пак в задънената улица, обозначена със знака :свободен пазар, свободна пазарна инициатива!
Европейски свръх административни изисквания водят до бумащината – разни дневници, с не знам колко графи – кога излезли животните на паша, всички ли са се прибрали, имаш ли ветеринар и т.н. 4 работни дни в месеца се губели за попълването на тези дневници от животновъдите – писарушки. Има идея, заради парниковите газове, да се сложи ограничение на отглежданите животни- не е пазарно, нали? Ама е праведно, европейско, екологично. Но пък точно големите ферми работят с роботи , средната млечност там е около 25 л. на ден, а има крави- фабрики – със 70 л. дневно, дори у нас. Някаква шизофренна политика води ЕС – хем сега зор, да спасим млечното говедовъдство, хем в близко бъдеще да го ликвидираме, ако може, че е враг на екологията! Здравата логика за баланс икономика- екология , административна тежест, убягва на брюкселските чиновници.