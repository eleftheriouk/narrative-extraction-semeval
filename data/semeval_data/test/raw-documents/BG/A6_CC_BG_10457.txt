Грета Тунберг поиска "радикален обрат в борбата с глобалното затопляне"

Шведската активистка за борба с промените в климата Грета Тунберг призова за радикален обрат в борбата с глобалното затопляне от страна на бизнеса и политиката, предаде ДПА, цитирана от БТА.
"Това е въпрос на живот и смърт", заяви 20-годишната Тунберг на предварителните преговори за климата на ООН в германския град Бон.
Екоактивистката каза, че за да има положителен ефект, трябва въглищата, нефтът и газът да спрат да се използват, тъй като вредните за климата емисии на парникови газове все още държат рекордно високи нива.
До края на седмицата в Бон ще се състоят междинните преговори във връзка с предстоящата конференция на ООН за климата, която ще се проведе в Дубай в края на ноември. Преди пет години Тунберг постави началото на движението "Петъци за бъдеще"с училищната си стачка по повод климатичните промени. То доби популярност в много държави по света.
Тунберг заяви, че следващите месеци и години ще бъдат решаващи за бъдещето на човечеството. Ако няма промяна в политиката за климата, това ще бъде "смъртна присъда за безброй хора", заяви тя, и допълни, че човешкият живот е вече изложен на огромен риск в много региони на света, намиращи се на "фронтовата линия на климатичната криза."
Научно доказано е колко сериозна е кризата с климата, а способите, чрез които се случва това, са известни, каза Тунберг. Според нея няма политически представители, които искат да променят климатичната ситуация.
Учени предупреждават за предстоящата климатична катастрофа от десетилетия, каза тя.
"Но предупрежденията им бяха заглушени - от зеленото измиване (екологични стратегии, които не са особено щадящи за околната среда – бел.ред.) до лъжите на властимащите."
Последните според Тунберг търсели само мързеливи решения и вратички, за да продължат "обичайния си бизнес", отбелязва ДПА.
