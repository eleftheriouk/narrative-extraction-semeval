Сандов: Все по-малка е надеждата за съставяне на правителство

По думите на бившия министър на екологията Борислав Сандов, президентът и този път няма да даде кризисен мандат на ДБ за опит за съставяне на правителство.
"Вече се говори кога ще бъде даден третият мандат. Президентът много искаше да изложи своята позиция за войната в Украйна, за българската позиция, взета с парламентарно мнозинство. Вносители бяхме от ДБ и президентът Радев реши да ни нахока. Не е редно", коментира той пред Bulgaria ON AIR.
Според него държавният глава превишава правомощията си с разточването на консултациите с партиите.
"Мина повече от месец, в който президентът все още не е дал първия мандат. Това е стъпване по ръба на Конституцията. Не е записан изрично срок, но той може да не връчи този мандат още години, което си е узурпация на власт", изтъкна Сандов.
По думите му е много важна динамиката в гласуванията в зала при първия и втория мандат. Неговата прогноза е, че ако има правителство с третия мандат, то ще е лошо и нестабилно, а хоризонтът му ще бъде много къс. Сандов смята, че нови избори ще създадат условия за по-добри възможности за добро правителство.
"ГЕРБ, с риториката си за присламчване в полето на ДБ и "Продължаваме промяната", създават предизборни настроения в тяхна полза. С техните действия правят точно обратното. Задържаха България на най-последните места в различни показатели. Борисов се заиграваше с Русия и Путин в стил Орбан. Не бих казал, че ГЕРБ могат да изпълнят това, което говорят в момента, и да бъдат конструктивен партньор", посочи още гостът.
"В рамките на това НС сякаш единствени партньори изглеждат "Продължаваме промяната". Беше много трудно да преглътнем БСП като коалиционен партньор в предишното управление. "Продължаваме промяната" бяха в ролята на медиатор. След войната и сега с хартиената бюлетина излязоха наяве определени позиции на БСП. Все по-видима е дистанцията и противиположността в чисто идеологически план. Много трудно може да бъдем отново партньори с БСП", подчерта депутатът от ДБ.
Бившият екоминистър алармира, че светът изисква намаляване на парниковите газове в атмосферата, тъй като те водят до климатични промени, които застрашават съществуването на човечеството дори в рамките на нашия живот.
"Някои от държавите ще изчезнат напълно. В началото това ще са островни държави. Ще има огромна миграция. Всеки осми човек ще трябва да се изнесе от мястото, на което живее, защото там няма да може да съществува. България е длъжна да намали емисиите си. Това става чрез затваряне на централите; през закриване на определени мощности, някои могат да минат на плаващ режим. Третият вариант е да се въведат технологични обновления, които да улавят парниковите газове. Въглищните централи никога не са били добра алтернатива. Нашите въглища са много влажни и с голям прахов елемент - много замърсяващи", обясни Сандов.
Според него даже от ГЕРБ са наясно, че с въглищата ще се приключи и българската енергетика трябва да мине в режим на обновление, плавно изключване или намаляване на определени мощност, за да може да влизат други.
