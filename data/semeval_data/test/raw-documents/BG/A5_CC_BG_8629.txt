За германския финансов министър зелените планове на ЕС са изключително опасни

Германският министър на финансите Кристиан Линднер разкритикува политиците в Брюксел за стремежа им да въведат по-строги правила за чиста енергия за сградите, предупреждавайки, че подобни планове могат да предизвикат опасна реакция сред избирателите и да подхранят възхода на крайнодесните партии, пише Politico.

Линднер твърди, че европейците страдат от свръхрегулиране – или от „бюрокрация навсякъде“. Той призова председателя на Европейската комисия (ЕК) Урсула фон дер Лайен да постави на пауза новото законодателство на Европейския съюз (ЕС), насочено към ограничаване на емисиите на парникови газове по време на икономическа стагнация, причинена отчасти от високите разходи за енергия.

Намесата на високо ниво на германския министър следва обявения от германския канцлер Олаф Шолц план за премахване на „бюрократичните пречки“ пред икономическия растеж у дома, като същевременно той обеща да настоява за същото на ниво ЕС.

Линднер, представител на Свободната демократическа партия (FDP), се фокусира по-специално към директивата на ЕС за енергийните характеристики на сградите, важна част от пакета от закони, свързани с климата, на Фон дер Лайен, известен като Зелена сделка. Предложената директива налага обновяване на по-старите сгради в целия блок с цел пълно декарбонизиране на сградния фонд на ЕС до 2050 г.

„Мисля, че [планът за сградите на ЕС] е изключително опасен“, коментира Линднер. Според него директивата може да застраши "социалния мир", защото "хората могат да останат с впечатлението, че политиката затруднява да живеят в собствените си домове и да могат да плащат за това".

Противоречивият план за сградите беше предложен от Фон дер Лайен в края на 2021 г., като в момента текат финалните дискусии на европейско ниво, като някои страни членки настояват за по-умерени правила, докато редица членове на Европейска парламент апелират към по-амбициозни мерки.

Сградите в ЕС представляват около 35 процента от емисиите на парникови газове, така че повишаването на енергийната им ефективност е от решаващо значение за целта на блока да стане въглеродно неутрален до 2050 г.

Линднер твърди, че парите, необходими за обновяване на сградите, могат да бъдат по-добре изразходвани за други благоприятни за климата проекти, като инвестиране в енергийната инфраструктура на Европа, което би помогнало за „укрепване на икономическата конкурентоспособност на ЕС“.

Изключително необичайно е германски федерален министър да атакува толкова остро план на Брюксел. Но за Линднер почти сигурно има вътрешнополитически изчисления.

Научен урок

Миналата седмица партията на Линднер – която е част от трипартийния кабинет, ръководен от Шолц – помогна за прокарването на противоречив законопроект за отоплителните уреди през германския парламент, който на практика забранява нови инсталации на котли, работещи с изкопаеми горива. Законът предизвика ожесточена обществена реакция и месеци на вътрешни борби в управляващата коалиция.

В тази връзка критиките на Линднер срещу Брюксел предполагат, че той се стреми да овладее вътрешните политически последици и да укрепи избирателната база на своята партия.

Въпросът е дали забележките му не представляват и промяна в подхода в по-широкото коалиционно правителство, тъй като политиците се сблъскват с трудности относно това как да предприемат осезаеми мерки в битката с изменението на климата, без да разстройват много от своите избиратели в процеса.

Шолц каза миналата седмица, че иска да работи заедно с Франция за изготвяне на предложения за намаляване на бюрокрацията в ЕС и ускоряване на процеса на „вземане на решения в Брюксел“. Проектодокумент на германското правителство, публикуван през август, показва, че Берлин ще предложи „пакет от мерки“ за справяне с „бюрократичните пречки на ниво ЕС в областта на екологичната трансформация“, без да предоставя конкретни подробности.

Други лидери на ЕС изтъкват подобни аргументи. През май френският президент Еманюел Макрон призова за „регулаторна пауза“ и предупреди, че много компании ще напуснат Европа, ако бъдат претоварени с екологични разпоредби.

Линднер призна в интервюто пред Politico, че полемиката около закона за отоплителните уреди в Германия е послужила като „урок“, на който се обосновава позицията му относно директивата на ЕС за сградите. Той каза, че подобни мандати "несъмнено играят роля" за възхода на крайнодясната „Алтернатива за Германия“ (AfD), чиято подкрепа в последните социологически проучвания скочи до 22 процента, превръщайки се във втората по популярност партия в страната.

Линднер каза, че "енергично настоява" цялото германско правителство да се присъедини към него в опозицията срещу екологичните закони на ЕС като директивата за сградите.

„Правителството като цяло сега върви към тази позиция“, подчерта той.