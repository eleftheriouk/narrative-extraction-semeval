Земята продължава да чупи температурни рекорди вследствие на глобалното затопляне

Средната световна температура достигна 17C в понеделник, малко над предишния рекорд от 16,9C през август 2016 г., според данни на Националните центрове за прогнози за околната среда. Прагът се задържа само един ден. Във вторник средната температура достигна 17,2С.
Новите високи стойности илюстрират екстремността на лятото на 2023 г. в северното полукълбо и поставят на фокус бавния темп на глобалния напредък в ограничаването на емисиите.
Глобалните температури достигнаха нов рекорд. В понеделник средната температура в света достигна 17С
"Това е смъртна присъда за хората и екосистемите", казва Фридерике Ото, старши преподавател в Института за климатични промени и околна среда "Грантъм". Според нея метеорологичното явление Ел Ниньо ще доведе до повишаване на глобалните температури.
Горещините това лято вече изложиха на риск милиони хора по света. Китай преживява нова гореща вълна, по-малко от две седмици след като температурите в Пекин счупиха рекорди. Екстремните горещини в Индия през миналия месец са свързани със смъртните случаи в някои от най-бедните региони на страната. Миналата седмица опасен топлинен купол обхвана Тексас и северната част на Мексико, а Обединеното кралство отбеляза най-топлият си юни.
Според Световната метеорологична организация за първи път от седем години насам в тропическия Тихи океан са се появили условията на Ел Ниньо, които ще предизвикат рязко повишаване на температурите. "Настъпването на Ел Ниньо значително ще увеличи вероятността от счупване на температурни рекорди", заяви генералният секретар на СМО Петери Талас в изявление от вторник.
Вероятно е затоплянето в света да надхвърли 1,5C "в близко бъдеще", като усилията за действия в областта на климата все още са недостатъчни, заяви през март Междуправителствената експертна група по изменение на климата в доклад, обобщаващ петгодишните ѝ собствени изследвания. Според доклада до 2035 г. глобалните емисии на парникови газове трябва да бъдат намалени с 60% под нивата от 2019 г., а рисковете, свързани с климата, се увеличават с всяко следващо затопляне.
"Нашият свят се нуждае от действия в областта на климата на всички фронтове - всичко, навсякъде и едновременно", заяви тогава в изявление генералният секретар на ООН Антониу Гутериш. Гутериш призова държавите бързо да ускорят плановете си за постепенно прекратяване на използването на изкопаеми горива.
Вниманието ще се съсредоточи върху състоянието на усилията за ограничаване на глобалното затопляне, докато държавите се събират за годишната среща на върха на ООН по въпросите на климата COP28 в Дубай по-късно тази година, като очакванията за потенциалните резултати вече са малки.
Дипломатите напуснаха двуседмичната подготвителна среща от COP28, проведена в Германия миналия месец, разочаровани от неразбирателствата между държавите и от това, което някои определиха като липса на амбиция от страна на Обединените арабски емирства, които са тазгодишният домакин.
При евентуален неуспех да се постигне напредък, който значително да увеличи перспективите за задържане на средната глобална температура под 1,5 градуса затопляне, някои страни, особено уязвимите малки островни държави, могат да започнат да поставят под въпрос многостранния процес по климата.