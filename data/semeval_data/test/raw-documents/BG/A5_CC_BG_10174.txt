Да оставим петрола – и „зомби вирусите“ – под вечните ледове

Огромни участъци от вечната замръзналост се топят, докато полярните региони се затоплят, размразявайки древни вируси и бактерии, забравени в продължение на десетки хиляди години. Зад зловещите заглавия за „зомби вируси“ има завладяваща наука – и предупреждение, пише Bloomberg.

Миналия месец учени обявиха, че са взели проба от тундра от Сибир, извлекли са вирус, който е бил замразен в продължение на 50 хиляди години, и са показали, че все още е в състояние да зарази нормалния си приемник - амебите.

Както размерът, така и възрастта на този вирус заслужават научно внимание. Междувременно фактът, че може да причини инфекции, след като е бил замразен от каменната ера, е малко плашещ. Този специфичен вирус няма да се адаптира, за да заразява хората, но откритието означава, че други вируси - потенциално по-опасни за нас, също може да се крият там.

Вирусът, открит в Сибир, заразява амебите, като имитира любимата им храна - бактерии, заяви ръководителят на изследването Жан Мишел Клавери. Той посочва, че е изолирал този конкретен вирус, защото е малко вероятно да предизвика нова пандемия. Вирусът не заразява клетките на бозайниците.

Според учения обаче може да се появи нещо по-опасно, когато хората започнат да копаят вече размразилите се участъци заради минни операции. Тъй като Земята се затопля и части от вечната замръзналост се размразяват, това отваря възможност за нови зони за проучвания за добив на петрол, например. Те също така могат да отворят кутията на Пандора с патогени.

Вече има достатъчно причини за безпокойство. Знаем, че размразяването на подобни региони, в които има милиарди тонове парникови газове, ускоряват глобалното затопляне. Освен това учените предупредиха преди години, че копаенето в такива райони може да освободи вируса на едра шарка от човешките тела, заровени в земята.

Внимателното изследване на тази среда има своите предимства. Това последно откритие разтърсва начина, по който учените разбират вирусите. Експертите все още се озадачават откъде идват вирусите и спорят дали са живи организми, или неодушевени части. Разбирането как да се дефинира живота е в основата на стремежа на учените да намерят живот другаде и да разберат как се е зародил той на Земята.

Преди повече от десетилетие Клавери и колегите му откриват първия гигантски вирус, наречен "мимивирус", защото имитира бактерии или други по-сложни организми. Той вярва, че това не е странно отклонение, а може да представлява пренебрегван клон от дървото на живота. Оттогава той е открил още - включително "мегавирус" и "пандоравирус".

„Това промени начина, по който гледаме на вирусите“, твърди експерът. Той вярва, че гигантските вируси предоставят доказателства, че вирусите са живи, което донакъде се дължи на факта, че имат еволюционна връзка с останалата част света. Въпреки че не могат да живеят самостоятелно, това, че са паразити не е дисквалифицирало другите организми да бъдат считани за живи.

Учените все още обсъждат как са еволюирали гигантските вируси.

Защо обаче да ги търсим във вечната замръзналост? Клавери посочва, че е бил вдъхновен от група учени, които са успели да отгледат растение от семена, останали замразени в продължение на 30 хиляди години. Той пита изследователите, които са направили това откритие, дали може да проучи някои от техните проби и през 2014 г. обявява, че вирус с рекордни размери е излязъл от една от пробите и е заразил амебите в неговата лаборатория. Вирусът, чието откриване наскоро ученият обяви, е още по-стар, на 50 хиляди години.

За да "съживи" вирусите, Клавери поставя материал от вечната замръзналост в контакт с живи амеби, които той нарича „примамка“. Ако се заразят с вирус, те показват симптоми - неправилно деление, необичайни форми. Междувременно вирусите правят много повече свои копия, които учените да изучават.

Други изследователи посочват, че самите вируси са важни, но биха искали да видят по-добри доказателства, че наистина са дошли от замръзналата тундра. „Амебите (и техните вируси) са повсеместни в много среди“, пише Ерик Делуарт, микробиолог от Калифорнийския университет в Сан Франциско. „Възможно ли е някакви гигантски вируси или заразени амеби просто да са се понесли или изплували върху тези проби“, пита той.

Няма начин да се попречи на Русия да добива ресурсите, които се появяват от топящия се Сибир. Всички трябва да се надяваме, че руснаците ще действат предпазливо. Работниците и тези, които живеят в миньорски градове, трябва да бъдат наблюдавани за признаци на инфекции. И въпреки че известно глобално затопляне вече е неизбежно, всички ние трябва да инвестираме в това да го сведем до минимум. Всичко, което е било заключено в лед в продължение на 50 хиляди години, вероятно трябва да остане там.