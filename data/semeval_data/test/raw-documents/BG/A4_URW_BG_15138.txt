“Нюзуик”: Зеленски е изправен до стената! Иде тежка зима за Украйна!

Украинците масово отказвали да се бият, а на този фон градове призраци никнат като гъби
В Киев и Вашингтон цари песимизъм по отношение на руската инвазия, докато Володимир Зеленски се опитва да преведе страната си през третата зима от войната. По всичко личи, че Зеленски е изправен до стената! Това пише “Нюзуик”.
Тази оценка на служители на разузнаването, цитирана и от в. “Ню Йорк Таймс”, идва след руския напредък в района на Донецк и опасения за това, как резултатът от президентските избори в САЩ във вторник би могъл да повлияе на подкрепата за Киев.
Иде тежка зима!
Песимизъм е обхванал и украинците, които трябва да изкарат предстоящите студени месеци с енергийната си инфраструктура, която е повредена от руските въздушни удари. По данни на Киев атаките с дронове са се увеличили от 350 през юли до 2000 през октомври.
Миналата седмица украинските Сумска и Полтавска област останаха без електричество.
Олексий Брехт, изпълняващ длъжността главен изпълнителен директор на националния мрежови оператор “Укренерго”, предупреди, че непрекъснатите масирани обстрели по инфраструктурата, преносната мрежа и производствените мощности означават, че дневните ограничения на потреблението на енергия през зимата могат да продължат до осем часа.
“Очаква се предстоящата зима се очаква да бъде най-трудната за украинското цивилно население, откакто Русия започна своята инвазия през 2022 г.”, казва пред “Нюзуик” Виктор Коваленко, украински анализатор и ветеран от войната.
“Щетите от руските ракетни удари по електроцентралите са толкова сериозни, че те не могат да бъдат поправени в близко бъдеще, а някои може изобщо да не бъдат възстановени”, казва той.
“Животът в Запорожие и Харков може да спре - тази зима очакваме призрачни градове, разселване на населението, глад и смъртни случаи заради студа”, обяснява Коваленко.
Допълнителен проблем е промяната на бойното поле - от патова ситуация само преди месеци към постепенното руско настъпление в района на Донецк, макар и на висока цена за Москва.
Твърди се, че в руската Курска област войските на Москва са завладели значителна част от територията, която Киев завзе при изненадващото си нахлуване през август, което накара висш украински майор да заяви пред в. “Ню Йорк Таймс”, че “ситуацията е напрегната”.
Настъплението на Русия в Донецк - фронт с ширина 50-60 км, се насочва към логистичния център Покровск, чието превземане би спомогнало на Москва за пълен контрол над Донбас.
“Случващото се в момента определено влияе на морала”, коментира украинският анализатор Саймън Шлегел, изтъквайки темпото на руския напредък в сравнение с миналата година, пише “Нюзуик”.
“Този път украинското ръководство не може да обвинява Запада за забавените оръжейни доставки, особено при непредсказуемите избори в САЩ. Сега проблемът е да накараш хората да отидат на фронтовата линия и да използват пристигналите оръжия”, посочва Шлегел.
