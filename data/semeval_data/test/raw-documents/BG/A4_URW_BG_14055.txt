САЩ винят Русия и Китай, че „безсрамно защитават“ Северна Корея, Москва ги уличи в неоколониализъм

САЩ винят Русия и Китай, че „безсрамно защитават“ Северна Корея, Москва ги уличи в неоколониализъм
САЩ разкритикуваха пред Съвета за сигурност на ООН Русия и Китай за „безсрамната защита“ и окуражаване на Северна Корея да продължи да нарушава санкциите на ООН, предадоха Ройтерс и БТА.
„Русия и Китай безсрамно защитават Пхенян от всяко наказание и дори осъждане на техните действия“, каза днес пред 15-членния Съвет за сигурност заместник-постоянният представител на САЩ при ООН Робърт Уд на заседание, свикано заради последното изпитание на междуконтинентална балистична ракета от страна на Пхенян.
През последните дни САЩ и Западът, заедно с Киев, осъждат изпращането на хиляди севернокорейски войници на фронта в Украйна.
Припомняме, че само преди няколко дни постоянният представител на Русия в ООН Василий Небензя коментира информационните атаки срещу Руската федерация и КНДР във връзка с „пристигането на военнослужещи от Северна Корея в Руската федерация“. Според него спектакълът (устроен от Запада) в Съвета за сигурност има за цел да отклони вниманието на световната общност от факта, че в конфликта на страната на киевския режим участват чужди военни.
"Просто е невъзможно да се скрият фактите за появата на войници и специалисти от НАТО на територията, контролирана от киевския режим, колкото и маскирани да са те и каквито и „легенди“ да измислят. Чужденци биват убивани с десетки и стотици всеки ден, пленени и се появяват на видеозаписи сред войниците на украинските въоръжени сили", отбеляза Небензя.
Руският дипломат посочи, че некролози на високопоставени офицери от НАТО започнаха да се появяват все по-често.
"В некролозите пише, че уж са загинали трагично по време на разходка в планината или са починали внезапно от инфаркт", изтъкна той.
Василий Небензя посочи, че всичко това е лъжа, тъй като всъщност те са били унищожени от руската армия при атаки на командни пунктове, учебни центрове и военни предприятия в Украйна.
"Истерията около севернокорейската тема изненадващо съвпадна с подписването на указ от Зеленски, според който чужди граждани и лица без гражданство имат право да служат във въоръжените сили на Украйна на командни длъжности. Преди ден стана известно, че са убити двама колумбийски и един американски военнослужещи. Киевският режим продължава активно да вербува колумбийци в редиците на въоръжените сили на Украйна. Преди това няколко колумбийци бяха пленени от нашите войници в Донбас", изтъкна дипломатът.
"Искам да задам един прост въпрос: дори да си представим, че всичко, което западните колеги говорят за военното сътрудничество между Русия и КНДР, изведнъж се окаже вярно, защо тогава САЩ и техните съюзници се опитват да наложат на света гнилата си логика, че те имат право да помагат на режима на Зеленски, мобилизирайки целия военен и разузнавателен потенциал на НАТО за това, но съюзниците на Москва нямат право да помагат на Русия?", запита Небензя.
Според руския постоянен представител това е още един пример за неоколониалното усещане на Запада за собствената му изключителност.