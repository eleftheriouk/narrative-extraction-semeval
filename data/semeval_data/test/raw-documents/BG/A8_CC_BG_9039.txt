Агрокоментар: Трапезата на бъдещето

Днес някои научни постижения изглеждат смахнати – предлагат кулинарни специалитети, които влизат в челен сблъсък с традиционната диета на човешкия вид
Цял низ от празници предстоят. С какво ги свързваме? Най-вече с ядене на корем и пийване, и разбира се, между близки, скъпи за нас хора. Няма да се разминем със сантименталния рефрен, че по Коледа стават чудеса. Да обявим бойкот на политиците, да вдигнем нос от ежедневието. Да се вслушаме в предсказанията на футуролозите – които изразяват мечтите на човечеството, дават воля на въображението. И все пак да останем стъпили на земята, свързани макар и с тънка нишка с настоящи постижения на науката, които водят до верига други , предполагаеми, разбира се. Скоро селата ще бъдат озвучени от горките коледни прасета. Дори еко активистите, обаче си траят за нехуманния ритуал, вероятно даже похапвайки пресен кебап при баба. Иначе те са обявили война на говедовъдството. Кравите се оригвали, изпускали газове и замърсявали околната среда, а големият въглероден отпечатък при отглеждането им, хвърля в паника дори екологично неизкушени хора, които се боят от изстъпленията на Грета Тумберг. И така, ето как може да изглежда празничната ни трапеза още сега: хуманна, екологична. Изкуственото месо, произведено в епруветка, чрез използването на животински клетки, още тази година със сигурност ще присъства в менюто на паралии, защото е изключително скъпо. За 113 грама пържола ще трябва да се бръкнете с 30 евра. Но Бил Гейтс подкрепял стартъпи за производството на месо „ин витро“, инвеститори имало бол. Интересно, но и пазари имало. т.е. съвременният човек преодолява лесно психологическата бариера. В САЩ вече продават култивирано месо. Пилешкото и каймата не затрудняват учените, но пържоли , с познатия вкус предстои да разработят. Ако искате да стъкмите една незабравима трапеза още по сегашните празници, менюто може да бъде следното: кюфтета от изкуствено месо, за предястие- пак изкуствена риба, благодарение на израелските учени, които я произвеждат чрез 3D печат. Разядки от насекоми – ЕК разреши консумацията на домашен щурец, ларвата на жълтия брашнен бръмбар, и на малкия брашнен червей, и т.н. списък се обогатява непрекъснато. В България има вече два завода за отглеждане на насекоми, въпреки, че от околните села се вдигнаха на бунт: не щат буболечки в близост, ами ако ги изпуснат? Салати? Само отгледани също изкуствено, при космически условия.
Скоро изнасяме оранжериите в космоса. Производителите на традиционни храни, фермерите и търговците не посрещат тази тенденция с бурна радост. Италия забрани производството и продажбата на ин витро месо. Дори еколози надигат глас срещу истеричните екологични заплахи за свършека на света. Те напомнят, че е лекомислено да се пренебрегват научните технологии, които успешно неутрализират увеличаващите се парникови газове. Пример, споменат в книгата на Ричард ван Хойдок: ротердамски изобретател прави кула за улавяне на на С от градския смог, и под високо налягане го превръща във въглероден диамант, прави пръстени и копчета за ръкавели. Как ли пък ще изглежда трапезата на човешкия вид след 50-100 години, кои са деликатесите на бъдещето?