The Washington Post: Настоящата ситуация не е в полза на Украйна

До следващата година "мрачната реалност на конфликта може да доведе до сценарий, при който Русия до голяма степен ще постигне своето" в Украйна, пише американският вестник The Washington Post, цитиран от "Фокус".
Настоящата ситуация не е в полза на Украйна - Въоръжените сили (ВСУ) "отчаяно се опитват да задържат линията на изток", губейки позиции в редица райони, а надеждите на Киев за победа избледняват на фона на отслабване на западната подкрепа.
Според изданието "западната промишленост не може да произведе количеството артилерийски снаряди, от които Украйна се нуждае". Освен това САЩ не са в състояние да осигурят на Израел и Украйна достатъчно системи за противовъздушна отбрана. Но най-важното е, че "НАТО не може да произвежда повече войници за Украйна".
При тези условия сценарият, при който Киев ще бъде принуден да направи компромис с Москва, става все по-вероятен, подчертава WP. Подобен компромис може да включва териториални отстъпки в замяна на определени гаранции за сигурност от западните страни, предполага вестникът.
Руските войски продължават да оказват натиск на Харковското направление и вече са на 2,5-3 километра от град Купянск. Това потвърди ръководителят на местната военна администрация Андрей Беседин в ефира на "Еспресо“.
"Съществува въпрос за достъпа до река Оскол в определени райони, както и за подхода и близостта до самия град Купянск, сега виждаме това разстояние - 2,5-3 километра от границите на града", обясни Беседин.
По думите му руските войски упражняват максимален натиск на това направление от фронта и имат "локални успехи".
"Линията на фронта е много близо, всъщност всички оръжия, с които разполага противникът, достигат до централните части на града, включително танковете", подчерта той.
Беседин добави, че евакуацията от града продължава, "ние доказваме на хората, че това всъщност е последният шанс да напуснат".