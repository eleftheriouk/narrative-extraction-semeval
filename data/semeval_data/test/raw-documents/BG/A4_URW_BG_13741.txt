Зеленски пред Европейската политическа общност: Необходим е "мир, наложен със сила"

Украинският президент Володимир Зеленски каза днес пред лидерите от Европейската политическа общност, събрали се на среща в Будапеща, че е спешно необходим подход за "мир, (наложен) със сила", предвид опасността за Европа, идваща от Русия, предадоха Ройтерс и БТА.
"Проявата на слабост или търгуването на позициите на Европа няма да осигурят справедлив мир", предупреди Зеленски в речта си на форума, цитиран от ДПА.
"Мирът е награда само за силните", написа Зеленски в социалната мрежа Х, подчертавайки значението на възпирането и изтъквайки стойността на европейските държави за САЩ като съюзници.
"Надяваме се, че Америка ще стане по-силна. Това е тази Америка, от която Европа се нуждае. А силна Европа е това, от което се нуждае Америка. Това е връзката между съюзниците, която трябва да се цени и не трябва да се губи", каза Зеленски.
Украинският президент посочи, че отношенията между Европа и САЩ "не бива да се губят" след победата на Доналд Тръмп, предаде Франс прес.
"Благодаря на всички вас за подкрепата ви за Украйна и нашия народ. Ние се защитаваме не от руските думи, а от руските атаки. Затова се нуждаем от достатъчно оръжия, а не от подкрепа в преговорите. Прегръдките с руския президент Владимир Путин няма да помогнат. Някои от вас го прегръщат от 20 години, а нещата само се влошават", каза Зеленски, цитиран от агенция Укринформ.
"Ние изградихме ясна дипломатическа система, способна да подтикне Русия към справедлив мир. Повечето от присъстващите тук държави са участвали в тези усилия за ефективна дипломация. Тематичните конференции вече обхванаха всяка точка от Формулата за мир. Ядрена безопасност, продоволствена сигурност, енергетика, връщане на пленници и депортирани хора в Украйна и пълно прилагане на международното право, както и много други въпроси. Трябва да подтикнем Русия към това. А справедливият мир ще бъде обща победа. Планът за победа е на вашата маса. Затова Украйна първа предложи промяна на общата ни стратегия, за да постигнем, и то скоро, справедлив мир", заяви Зеленски.
"Има много предизвикателства. От последната ни среща в този формат войната с Русия ескалира значително. И именно Русия предизвика тази ескалация. Сега Северна Корея на практика води война в Европа. Севернокорейски войници се опитват да убиват украинци на европейска земя", заяви Зеленски.
Той припомни, че след срещата на върха на Европейската политическа общност във Великобритания през юли „много се говори за необходимостта да се отстъпи пред Путин, да се направят някои "отстъпки".
"И някои от вас, присъстващи тук, силно се застъпваха за това Украйна да направи "отстъпки" пред Путин. Това е неприемливо за Украйна и самоубийствено за цяла Европа. И какво следва? Трябва ли Европа да потърси благоволението на Ким Чен-ун с надеждата, че и той ще остави Европа на мира? Никой силен лидер, който е помогнал за изграждането на обединена, силна и мирна Европа, не би си и помислил да направи това. Концепцията за "мир със сила" обаче неведнъж е доказвала своята реалистичност и ефективност. Сега тя е необходима още веднъж", заяви Зеленски.
"Русия започна тази война не защото се нуждаеше от повече територия. Русия има повече земя от всеки друг", допълни той.
"Те искаха глобална власт, като започнат с контрол над Украйна, а след това и над всички вас, както някога при съветското или имперското управление. Будапеща си спомня как са изглеждали съветските танкове. Украинските градове няма да забравят руските бомби. И също като Будапеща, всеки град в Украйна и всички наши страни заслужават сигурност и мир", каза Зеленски.
"Трябва да подтикнем Русия към справедлив мир. Справедливият мир ще бъде обща победа", каза той и добави, че Путин разбира само от война и "само натискът може да го спре".
"Украйна е благодарна за подкрепата на нашите партньори и е отворена за всякакви конструктивни идеи за постигане на справедлив мир за страната ни. Украйна обаче сама трябва да реши какво трябва и какво не трябва да бъде включено в дневния ред за прекратяване на тази война", заяви Зеленски.
Той също така добави, че "сметката за тази война трябва да бъде изпратена на руснаците, а не на Украйна".
"За да не може повече Русия да предявява фалшивите си претенции към всички наоколо - от Балтика до Балканите. Всяка страна, всеки лидер, който уважава международното право и седи на тази маса, трябва да разбере, че хищниците винаги изискват все повече и повече печалби", каза Зеленски.
Той каза още, че "по време на тази война видяхме как някои европейски подходи се провалиха".
"Например, колкото по-близо е една страна до Русия, толкова по-слаба става концепцията за неутралитет. Бързото присъединяване на Финландия и Швеция към НАТО показа как европейските лидери и лидерите на пакта наистина си представят гарантирана сигурност - не на думи, а чрез НАТО. Украйна взе това под внимание", добави Володимир Зеленски.
