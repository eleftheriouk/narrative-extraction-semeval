15 000 учени: Цивилизацията ни ще се срине до 2100, ако не се справим с климатичните промени

Според изследователите са нужни спешни мерки за ограничаване на потреблението в страните от "глобалния Север"
Повече от 15 000 учени в 161 страни са подписали общо писмо, в което бият тревога за опустошителните последици от изменението на климата върху планетата. По думите им можем да се сблъскаме с цивилизационен колапс и екологична криза от невиждани размери.
"В продължение на няколко десетилетия учените последователно предупреждават за бъдеще, белязано от екстремни климатични условия поради ескалиращите глобални температури. Причината за това са продължаващите човешки дейности, които отделят вредни парникови газове в атмосферата. Времето изтича", се казва в документа.
В изявление съавтор на изследването Кристофър Улф от Орегонския държавен университет повтори сериозния тон на статията, като същевременно предложи някои проблясъци надежда, съчетани, разбира се, с основни стратегии за смекчаване.
"Ние сме на път към потенциален колапс на природни и социално-икономически системи и свят с непоносима жега, недостиг на храна и прясна вода", прогнозира Улф.
Данните в изследването показват, че през 2023 г. множество климатични рекорди са били счупени с "огромни маржове". Авторите посочват конкретно тазгодишния необичайно активен сезон на горските пожари в Канада и казаха, че той "може да е повратна точка към нов сезон на пожари".
Изтъкнатият професор по горско стопанство на Орегонския университет Уилям Рипъл, друг от съавторите на изследването, добавя, че тази година е донесла "дълбоко тревожни модели" и че не е окуражаващо, че сме направили толкова малко, за да поправим нещата.
"Трябва да променим гледната си точка за извънредната ситуация в областта на климата от това да бъдем просто изолиран екологичен проблем към системна, екзистенциална заплаха", пишат авторите на статията - и отказът от изкопаеми горива, заедно с борбата срещу "свръхпотреблението на богатите", са две от първите неща, които трябва да се направят, за да се предотврати по-нататъшна катастрофа преди края на 21 век.