Изтъкнат лекар алармира за нов ужас, по-страшен и от COVID

Специалистът, често сравняван с американския експерт Антъни Фаучи, призова световните политици да оценят рисковете
Юен Куок-юн, изтъкнат хонконгски изследовател и лекар, работил с най-опасните вируси, предупреди, че нова пандемия е неизбежна и може да причини много по-тежки щети от КОВИД-19, съобщи Агенция Франс Прес (АФП).
Специалистът, често сравняван с американския експерт Антъни Фаучи, бивш съветник по обществено здравеопазване на американските президенти, призова световните политици да оценят рисковете.
В интервю в болница "Куин Мери" в Хонконг, където работи и преподава, той заяви: "Широката общественост и лидерите трябва да признаят, че ще има нова пандемия, и то вероятно по-скоро, отколкото си мислим."
Юен обясни пред АФП, че прави такава плашеща прогноза поради бързите геополитически, икономически и климатични промени. Той настоява политиците "да се вразумят" и да се заемат с разрешаването на "глобалните екзистенциални заплахи."
В новата си автобиография "Моят живот в медицината: пътуване в Хонконг", той предупреждава, че бързо променящият се климат и нововъзникващите инфекциозни болести трябва да бъдат основен приоритет за световните лидери, които са заети с въпроси от "национален или регионален интерес."
"Това е нещо толкова важно, че не бива да го пренебрегваме," добави той.
Юен Куок-юн е международно признат авторитет по коронавирусите.
Той стана световноизвестен през 2003 година, когато с екипа си успя да изолира и идентифицира Тежкия остър респираторен синдром (ТОРС), причиняван от коронавирус. Това откритие беше основен етап в изследването, диагностицирането и лечението на болестта, появила се в Китай и Хонконг, преди да се разпространи по света.
Миналата година Юен Куок-юн създаде Алианс за изследване на пандемиите заедно със специалисти от Китай и САЩ, с цел обмен на информация и изследвания на бъдещи заплахи. Той подчерта, че международното сътрудничество е ключово за предотвратяване на бъдещи пандемии и за осигуряване на по-добра защита за човечеството.
