Шойгу: Западът трябва да приеме, че Русия печели войната в Украйна и да преговаря

Секретарят на руския Съвет за сигурност Сергей Шойгу, влиятелен приближен на президента Владимир Путин, каза днес, че Западът трябва да приеме, че Русия печели войната в Украйна, и да води преговори за прекратяване на конфликта, предаде Ройтерс.
Войната, продължаваща над две години и половина, вече може да навлиза според представители на някои правителства във финалната си фаза, след като от август силите на Москва напредват с бързото темпо, с което и в началните седмици на конфликта, а Доналд Тръмп бе избран за президент на САЩ.
Тръмп каза по време на предизборната си кампания, че ако бъде избран, може да постигне мир в Украйна в рамките на 24 часа, но не да даде много подробности за това как ще прекрати най-голямата сухопътна война в Европа от Втората световна война.
Шойгу, който бе министър на отбраната на Русия от 2012 г. до 2024 г., преди Путин да го прехвърли в Съвета за сигурност, заяви, че Западът е опитал да ползва Украйна, за да победи Русия стратегически, но планът се е провалил.
"Сега, когато ситуацията в театъра на военните операции не е в полза на киевския режим, Западът е изправен пред избор - да продължи да го финансира и да унищожава украинското население, или да осъзнае реалността и да започне преговори", заяви Шойгу. Той каза още на среща на представители от сферата на сигурността от Общността на независимите държави в Москва, че Русия смята украинското ръководство за "терористично" и контролирано от външни сили.
Кремъл реагира предпазливо вчера, след като Тръмп бе избран за президент на САЩ, като заяви, че Щатите все още са неприятелска държава и само времето ще покаже дали реториката на Тръмп за прекратяване на войната в Украйна може да бъде приложена на практика.
Ройтерс съобщи по-рано тази година, че Путин е готов да спре войната с договорено споразумение за прекратяване на огъня, което признава границите на текущите линии на бойното поле, но е готов да продължи да се бие, ако Киев и Западът не са съгласни с това.
Западът и Украйна определят инвазията като заграбване на земя в имперски стил, а украинският президент Володимир Зеленски представи "план за победа", в който изисква допълнителна помощ от Запада, за да победи.
Путин приема конфликта като част от екзистенциална битка срещу залязващия и упадъчен Запад, който според него унижава Русия от падането на Берлинската стена през 1989 г., като навлиза в сферата на влияние на Москва, включваща и Украйна, отбелязва Ройтерс.
Конфликтът в Източна Украйна започна през 2014 г., след като проруският президент Виктор Янукович бе свален по време на революцията по-рано същата година и Русия анексира Кримския полуостров, като подкрепяни от Русия сепаратисти се сражаваха с украинските въоръжени сили.
